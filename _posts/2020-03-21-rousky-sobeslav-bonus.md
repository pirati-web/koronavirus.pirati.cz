---
layout: post
category: blog
published: true
title: Pomozte s šitím roušek v Soběslavi a po celém kraji
date: '2020-03-21'
author: Martin Kákona
image: articles/2020/rousky2.jpg

description: 'Přes vikend jsme s Piráty pro Soběslav naplánovali systém sběru materiálu, jeho bezpečnou distribuci včetně dezinfekce, šití a následnou distribuci k lidem.'
tags:
  - Soběslav
  - Události
  - Zdravotnictví
  - Pozvánka
---
**Od neděle se snažíme šít v Soběslavi roušky. Přes vikend jsme s Piráty pro Soběslav naplánovali systém sběru materiálu, jeho bezpečnou distribuci včetně dezinfekce, šití a následnou distribuci k lidem. Celé jsme to rozjeli, ale poptávka stále převyšuje to, co denně ušijeme a navíc začíná docházet materiál.** Požádali jsme tedy krizový štáb města, aby dal rozhlasem vyhlásit, že hledáme švadleny. Ve městě, kde se vyráběly stroje Lada, se přece musí najít pár šikovných švadlen na šití roušek. **Nestalo se ale nic. V městském rozhlase nic nevyhlásili.** 

Po několika dnech šití a převážení materiálu, výrobě zařízení na dezinfekci látek prakticky na koleně, už doslova padáme na hubu. Švadlenky šijí i přes noc, protože ve většině případů mají malé děti. 

Proč to ale píšu. 

**Velmi vás prosím, pokud umíte šít, šijte roušky. Všechnu naši včerejší produkci jsme odvezli do nemocnice v Táboře, kde nás o ně velmi prosili, takže občanům města jsme nakonec včera nerozdali nic.** 

**Když už nefunguje stát ani místní samospráva, postarejme se o sebe sami.**

Pokud nějaké roušky ušijete, odevzdejte je prosím v našich sběrných místech: železářství Šťastný, papírnictví SPINO (vedle pošty za mříží) nebo Reklamka Petr Kotoun (centrum autopojištění naproti poliklinice). 

**Pokud potřebujete materiál nebo naopak pokud můžete poskytnout 100% bavlněnou látku, tkaloun, nitě nebo šicí stroj, ozvěte se nám. Pokud šijete pro sebe a pro své známé a potřebujete materiál, ozvěte se nám také. Pokusíme se vám materiál sehnat.**

Děkuji. 

Martin Kákona, 
zastupitel za Piráty