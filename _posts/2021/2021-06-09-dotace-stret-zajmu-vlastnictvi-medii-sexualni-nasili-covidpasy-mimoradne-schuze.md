---
date:         2021-06-09
category:     blog
tags:         legislativa korupce kontrola-moci-a-mocných lidká-práva koronavirus
layout:       post
title:        "Piráti a Starostové prosazují, aby politici nemohli vlastnit média a pobírat dotace. Chtějí i lepší ochranu obětí sexuálního násilí a odmítají vládní návrh na covid pas"
image:        articles/2021/kovarova-pirati.jpg
author:       
---



Praha, 9. červen 2021 - Piráti a Starostové dnes iniciovali svolání mimořádné schůze Sněmovny ke střetu zájmu. Předložili návrh, který by v praxi zaručil, aby žádný člen vlády nemohl vlastnit média či dostávat veřejné zakázky. Bohužel program schůze nebyl schválen. Koalice dnes na plénu podpoří také iniciativu za lepší ochranu obětí sexuálního násilí, rozšíření definice znásilnění i zpřísnění trestů za tento trestný čin. Během odpoledního jednání pak Piráti a Starostové při hlasování odmítnou vládní návrh na českou verzi covid pasu. Je podle nich nadbytečný, neboť pro vydávání covid pasů stačí již dnes platná legislativa. Zároveň trvají na tom, aby covid pasy platily primárně pro cestování v rámci EU, a ne aby se jimi během lepšící se epidemiologické situace podmiňovala například návštěva služeb.

> „Navrhujeme zásadní změnu v zákoně o střetu zájmů tak, aby byl v praxi konečně reálně vymahatelný. A veřejní funkcionáři i členové vlády skutečně nemohli dostávat veřejné zakázky či vlastnit média dokud jsou ve funkci. Dnes je totiž možné tuto legislativu obcházet třeba tím, že politik vloží své firmy do svěřenského fondu nebo je převede třeba na manželku. I Ústavní soud v jednom ze svých nálezů kritizoval legislativu za to, že je bezzubá. To chceme změnit. Chceme, aby byla jasně oddělená veřejná sféra versus svět podnikání či médií. Média mají kontrolovat politiky, nikoliv naopak. Pro občany je otázka nulové tolerance střetu zájmů klíčová a stejně tak pro nás. Proto jsme k tématu svolali i mimořádnou schůzi,“ uvedl předseda pirátského poslaneckého klubu Jakub Michálek s tím, že se pro projednání tématu nenašlo ve Sněmovně ale dost hlasů. 

> „Zatímco řadě běžných lidí se nedostalo během pandemie podpory, premiér dostal za poslední léta 20 miliard korun z veřejných dotací, zakázek a investičních pobídek prostřednictvím svých firem v holdingu Agrofert. To je výsměch občanům a je nutné zajistit, aby se podobné nespravedlnosti již neopakovaly,“ dodal Michálek.

> „V reakci na rozhodnutí Ústavního soudu jsme před rokem navrhli podobu novely zákona o střetu zájmů, na které byla shoda napříč politickým spektrem. Její podstatou je, že do Centrálního registru oznámení, tedy na majetková přiznání politiků, se bude nahlížet pouze na základě předchozí žádosti. Projednání novely už má nyní zpoždění, a pokud Ústavnímu soudu nevyhovíme ještě v tomto volebním období, bude to ostuda zákonodárců,” řekla místopředsedkyně Starostů Věra Kovářová. 

Podle Kovářové je správné, že se do návrhu novely zákona dostalo i ustanovení, podle kterého budou vyjmuti z podávání majetkového přiznání neuvolnění místostarostové nejmenších obcí a neuvolnění členové rady v obcích prvního a druhého typu. 

> „Jedná se především o ty, kteří tuto funkci vykonávají ve svém volném čase, po práci za minimální finanční odměnu. Starostové budou ovšem muset vždy podávat majetková přiznání. Pevně věřím, že tato novela bude schválena co nejdříve, a to z toho důvodu, že registry máme zatím uzavřené. Budeme se snažit stihnout tuto věc projednat, aby registry byly přístupné všem, ale byla zachována i ochrana soukromí veřejných funkcionářů i jejich blízkých,“ popsala Kovářová.

Sněmovna se ve středu bude na mimořádné schůzi zabývat také tématem sexuálního násilí. 

> „Piráti a Starostové řadu měsíců připravují k této oblasti programový bod, který by zajistil efektivní podporu a pomoc obětem a umožnil jim dovolat se spravedlnosti, která jim náleží. Současná právní úprava bohužel neumožňuje postihnout všechny případy, kdy došlo k nedobrovolnému pohlavnímu styku. Jde třeba o situaci, kdy je oběť paralyzována strachy. Podpoříme proto iniciativu, která rozšíří definici znásilnění tak, aby reflektovala tyto reálné situace a zároveň podpoříme i zpřísnění trestů. Pokud se nestihne návrh schválit v tomto volebním období, chceme ho otevřít ihned po volbách,“ uvedl pirátský poslanec František Kopřiva. „Klíčová je pro nás rovněž podpora a destigmatizace obětí, lepší osvěta a vyvracení zažitých mýtů,“ uvedl Kopřiva. 

Třetí mimořádná schůze je svolaná k vládnímu návrhu na český covid pas. 

> „Vláda jako obvykle do všechno vnesla ohromný chaos. Její návrh na českou podobu covid pasu je nesmyslný a nadbytečný, neboť covid pas je v podstatě jen výpisem ze zdravotní dokumentace, na který má už dnes každý občan běžně právo. Není tak potřeba přijímat jakoukoliv další legislativu a koalice Pirátů a Starostů ji tak ani nebudou podporovat. Zároveň odmítáme za zlepšující se epidemiologické situace omezovat covid pasem občany třeba ve využívání služeb jako je návštěva kadeřnice. Za nás má nyní primárně smysl při cestování v rámci Evropy, popřípadě při skutečně masových akcích typu velké koncerty,“ uzavřel pirátský poslanec Ondřej Profant. 

