---
date:         2021-09-08
category:     blog
tags:         zdravotnictví koronavirus vláda
layout:       post
title:        "Počet nakažených opět roste: Piráti a Starostové znovu vyzývají vládu k přípravě a předkládají návrhy na ochranu obyvatel, motivaci k očkování i zajištění bezpečného provozu škol či obchodů"
image:        articles/2021/michalek-bartos-rakusan-gazdik.jpg
author:       
---



Praha, 8. září 2021 – S příchodem podzimu začínají čísla nakažených bohužel opět narůstat a epidemie zrychluje. Piráti a Starostové i nezávislí experti tak znovu apelují na vládu, aby nepodcenila přípravy jako během minulého léta. V uplynulých měsících jí předložili řadu návrhů, jak riziko podzimní vlny pandemie zmírnit či motivovat lidi k očkování, stejně tak předložili plán pro bezpečný návrat žáků do škol. „V úterý laboratoře odhalily 588 nakažených, 82 % z nich jsou neočkovaní. Dál roste i reprodukční číslo, které stouplo na 1,48. Nesmí se opakovat situace z loňského léta, kdy se našim výzvám na ochranu obyvatel Andrej Babiš jen smál a doporučil řešit zahrádkářský zákon. Znovu jsme podali vládě pomocnou ruku a předložili řadu opatření, která by mohla lidi ochránit a zabránit dalším lockdownům, zavírání škol a ohrožení zdraví i ekonomiky. Doufáme, že tentokrát bude premiér opozici a odborníkům naslouchat,” uvedl předseda Pirátů Ivan Bartoš.

> „V první řadě je potřeba namotivovat co nejvíce lidí k dobrovolnému očkování, zejména rizikové skupiny včetně seniorů. Zhruba tři sta tisíc seniorů ještě není očkováno, i když pan premiér tvrdí, že mu jde o jejich blaho. Z toho máme desítky tisíc seniorů starších 70 let, kteří chtějí být očkování, ale stále čekají na termín. Je nutné proočkování zrychlit. Navrhli jsme zvýšení úhrady pro praktické lékaře za návštěvu u pacientů doma, aby se usnadnilo ošetření či očkování starších lidí. Chtěli jsme i očkování v lékárnách, kterých je po Česku na 3 tisíce. Podle průzkumu by nejvíc lidí k vakcinaci přesvědčilo, kdyby si mohli sami vybrat typ vakcíny, k čemuž vládu už několik měsíců přesvědčujeme,” nastínil Bartoš s tím, že zásadní je také mohutně posílit trasovací kapacity a zajistit kvalitní testování. 

> „Jsme rádi, že vláda po našich apelech přistoupila na to, že bude pokračovat bezplatné testování na Covid alespoň během září. I když to provázel již typický chaos a protiřečení. Považujeme ale za chybu, že například u škol vláda dotuje kvalitní PCR testy pouze 200 korunami, většina zařízení tak musela přistoupit k testování méně spolehlivými antigeny. Pokud vláda dokázala utratit za jeden respirátor 700 korun, tak by měla dokázat najít peníze na úhradu přesných testů pro naše děti. Ministr zdravotnictví Adam Vojtěch teď navíc prohlásil, že testování na školách končí, což vzhledem k zhoršující se situaci v některých lokalitách nedává smysl, a nesvědčí o předvídavosti státních orgánů. Považuji za zcela zásadní, aby vláda začala zhoršující se situaci řešit bez ohledu na volební kampaň. Zavírat podniky a vyhnat děti ze škol zpět za obrazovky počítačů už nesmíme znovu dopustit,” doplnil předseda Starostů Vít Rakušan.

Vládu Piráti a Starostové také dlouhodobě vyzývali k přípravě strategie pro další měsíce, na toto téma i jedenáctkrát [interpelovali](https://drive.google.com/file/d/1Ov7Xok7hqSIBo1bGtushhM1WK8UJTG9-/view) ministra zdravotnictví.

> „Například u dotazu na aktualizaci pandemického plánu nám ovšem vláda odpověděla, že při současné úrovni poznatků o Covid-19 není prý možné aktualizovaný pandemický plán připravit. To je naprosto nepřijatelné. Vláda minulé léto žádný plán neměla, podle toho to také dopadlo, a nyní de facto rok a půl od počátku pandemie říká, že nemá dostatek informací ani k vytvoření alespoň rámcové strategie,” popsal Rakušan s tím, že se koalice také zasazuje o uznávání protilátek po prodělání koronaviru jako doklad o bezinfekčnosti. 

> „Z našeho pohledu jde jinak o jasnou diskriminaci. Stejně se na to dívá i Nejvyšší správní soud, jehož rozhodnutí opět ministerstvo ignoruje, jak má dlouhodobě ve zvyku. Již 27. května jsme interpelovali ministra zdravotnictví a předložili návrh na uznávání protilátek obdobně jako je tomu v Rakousku nebo nyní i Izraeli. Ministerstvo zdravotnictví prý nyní řeší studii protilátek a buněčné imunity, výsledky však budou ale až na konci roku, což je bohužel poměrně pozdě,” dodal Bartoš. 

> „Stejně tak jsme žádali vládu, aby dopředu nastavila jasné podmínky pro maloobchod a služby, aby i v případě zhoršení situace mohly v co nejširším rozsahu fungovat. A s tím dopředu nastavit i spravedlivé a dostatečné kompenzace. Jestli se tak stalo nikdo netuší, podle současných vyjádření vlády to tak nevypadá. Živnost přitom v roce 2021 ukončilo naprosto rekordní množství živnostníků a řada obchodů zavřela, není možné nechat další lidi bez pomoci,” uzavřel šéf Starostů.

 
