---
date:         2021-03-08
category:     blog
tags:         koronavirus finance vláda
layout:       post
title:        "Piráti: Nelze, aby v této nejkritičtější době vláda začala utlumovat kompenzace firmám"
image:        articles/2021/martin-jiranek00.jpg
author:       
---




Praha, 8. března 2020 - Už více než rok bojují firmy i živnostníci s dopady epidemie COVID-19. Avšak aktuální první čtvrtletí roku 2021 je pro ně situace jednoznačně nejhorší. Celé sektory jsou již od Vánoc zavřené a výhled na březen a duben zůstává podle epidemiologů dále kritický, tedy budou mít zavřeno i nadále. V tuto chvíli proto není podle Pirátů možné, aby vláda podle informací, které se objevují v mediálním prostoru, začala kompenzace firmám na období prvního čtvrtletí tlumit.

> „Pokud se postiženým firmám celý rok pomáhá s hlavní myšlenkou, aby udržely zaměstnance a epidemii přežily, je nesmysl v nejkritičtějším období pomoc snižovat. Nejen epidemiologové, ale i vláda tvrdí, že nás čeká zlepšení situace okolo května, kdy by očkování a teplejší počasí měly epidemii výrazně zpomalit či utlumit. Nerozumím tedy, proč se z médií nyní dozvídáme, že vláda omezuje kompenzace firmám.  Podle mého názoru by se místo omezování financí na kompenzace firmám mělo naopak přidat a konečně kompenzovat pořádně fixní náklady podle propadu tržeb, tak jak o tom Piráti mluví už rok,” zdůrazňuje místopředseda sněmovního Hospodářského výboru Martin Jiránek.

> „Základem dobré podpory je férovost a jednoduchost. S Piráty mluvíme již měsíce buď o rakouském přístupu, kde jsou firmy kompenzovány s ohledem na průměrnou výši marží, či o německém systému kompenzací fixních nákladů podle propadu tržeb. Aktuální program založený na kompenzacích podle počtu zaměstnanců má do férovosti opravdu daleko, dostatečný pro firmy není už vůbec. A k tomu pro první čtvrtletí tohoto roku nejede ani program Covid nájemné. Vláda musí urychleně dokončit již v únoru avizovaný program kompenzace nákladů, připravit pro něj dost peněz a nastavit jeho parametry tak, aby na něj dosáhly všechny postižené firmy, včetně dodavatelů zavřených provozoven a firem s rozličnou strukturou. Tedy i ty, které například mají málo zaměstnanců nebo místo nájmů splácí na provozovnu úvěry,” dodává pirátský senátor Lukáš Wagenknecht. 
