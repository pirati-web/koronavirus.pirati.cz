---
date:         2021-04-15
category:     blog
tags:         hoaxy koronavirus média
layout:       post
title:        "Piráti odhalili nelegální dezinformační kampaň zneužívající pandemii. Selhání vlády, říká Gregorová"
image:        articles/2021/dezinfoboard1.png
author:       
---



Praha, 15. dubna 2021 - Falešné zprávy o genocidě, vakcinaci nebo čipování – i tohle obsahují nelegální billboardy, na které upozornil pirátský analytický tým. Dezinformační poutače na území Moravskoslezského kraje nemají stavební povolení, ani povolení krajského úřadu. Billboardům navíc chybí povinné značení a není známé jejich financování. Poslanec Pirátů Ondřej Polanský tak zaslal podnět krajskému úřadu a očekává jejich odstranění. Podle europoslankyně Markéty Gregorové jde o další příklad toho, že vláda neumí bojovat s dezinformacemi.

**„Genocida člověka probíhá! Vakcinace, 5G, cenzura, sledování, migrace, čipování …”** I tohle je jeden ze silných nápisů, který obsahují nelegální billboardy v ochranném pásmu na území Moravskoslezského kraje. Jak informovala média, právě tento kraj byl loni nejméně úspěšný v odstraňování nelegálních poutačů – neuspěl s odstraněním ani u pětiny oznámených případů.

> „Tuto situaci zneužili šiřitelé dezinformací. Například Stavební úřad v Třinci potvrdil našemu analytikovi, že vybrané billboardy neměly stavební povolení a stejně tak dopravní oddělení krajského úřadu v Ostravě nám sdělilo, že neeviduje povolení pro provoz těchto billboardů. Nakonec i pouhým pohledem na tyto poutače je zřejmé, že jsou podezřelé, neboť neobsahují povinné značení či dokonce se nacházejí v takzvaném ochranném pásmu kolem silnice I. třídy, kde je jejich výskyt zakázán. Svévolné porušování zákonů je velmi nebezpečné, tyto billboardy jsou ohrožením silničního provozu a navíc dochází k bezdůvodnému obohacení v řádech desítek milionů Kč na úkor státu. Ve svém podnětu obsahující podrobnou dokumentaci jsem tedy vyzval krajský úřad, aby udělil sankci a zajistil odstranění billboardů,“ komentuje situaci poslanec Pirátů Ondřej Polanský.

Boji s dezinformacemi se dlouhodobě věnuje pirátská europoslankyně Markéta Gregorová.

> „Vláda v době pandemie na snahy dezinformace vyvracet zcela rezignovala. Jejím číslům o počtech nakažených nevěřilo dle průzkumu GLOBSECu přes 40 % občanů, neuvěřitelných 36 % považovalo koronavirus za uměle vytvořený nástroj kontroly. V České republice máme s konspiračními teoriemi a hoaxy problém, a to nejen online, ale i prostřednictvím anonymních billboardů. I z tohoto důvodu jsem v minulém roce spustila osvětovou kampaň pravdaboli.eu, která pomáhá lidem zorientovat se v informacích a nenechat se napálit,” vysvětluje Gregorová.

> „Koronavirus se opravdu nešíří prostřednictví 5G sítě a během očkování nikdo nevkládá lidem čip, kvůli kterému by byl neustále sledován. Vláda bohužel za celou dobu pandemie nespustila v této oblasti žádnou účinnou kampaň a všechny dosavadní pokusy skončily nezdarem. Přitom zneužívání strachu a šíření poplašných zpráv snižuje schopnost společnosti bránit se pandemii a může i doslova brát životy,“ doplňuje Gregorová.


![Dezinformační billboard](http://www.pirati.cz/assets/img/articles/2021/dezinfoboard.png)

![Dezinformační billboard1](http://www.pirati.cz/assets/img/articles/2021/dezinfoboard1.png)

![Dezinformační billboard2](http://www.pirati.cz/assets/img/articles/2021/dezinfoboard2.png)

![Dezinformační billboard3](http://www.pirati.cz/assets/img/articles/2021/dezinfoboard3.png)
