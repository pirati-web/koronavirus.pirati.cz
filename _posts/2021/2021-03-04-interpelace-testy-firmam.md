---
date:         2021-03-04
category:     blog
tags:         zdravotnictví koronavirus
layout:       post
title:        "Komentář Olgy Richterové: Babiš přiznal, že manažersky selhal a nemá plán na boj s pandemií. Piráti a Starostové vyzývají k zajištění očkování i kvalitních testů firmám"
image:        articles/2021/olga-richterova01.jpg
author:       
---



Praha, 4. března 2021 - Na dnešních interpelacích jsem se ptala pana premiéra, jaké očekává scénáře vývoje pandemie. Lidé totiž potřebují po roce vládního chaosu konečně vědět, na co se mají připravit. Zajímalo mě konkrétně, při jakých číslech (nemocných, obsazených JIPových lůžek) plánuje kabinet rozvolňování, nebo naopak zpřísňování. Chtěla jsem pana premiéra přimět, aby opatření a možné scénáře vývoje podložil alespoň rámcovými daty, k čemuž ho dlouhodobě vyzýváme. Andrej Babiš ale bohužel po řadě vytáček přiznal, že žádný plán nemá a výhled do budoucna nezná. Za Piráty a STAN jsme mu přitom v minulých měsících předložili řadu smysluplných návrhů, které by pomohly zemi z krize. Souhrn klíčových opatření obsahuje i náš plán pro rok 2021 [Za pět dvanáct](https://www.pirati.cz/assets/pdf/za-pet-dvanact.pdf).    

Premiér se přímým otázkám na výhled do budoucna snažil vyhnout. Zmínil, že pořádný plán nemá, stejně jako netuší predikce dalšího vývoje. Až po třech kolech dotazů mému kolegovi Martinu Jiránkovi alespoň přiznal, že rozvolňování nechystá. Tato informace je pro lidi zcela klíčová a nastavuje reálně očekávání. Ještě by ale bylo fér od předsedy vlády dodat, při jakých trendech vývoje může přijít další zpřísňování, a kdy naopak vytoužené rozvolňování. Zdá se, že to ale ani sám premiér neví. 

Andrej Babiš si také postěžoval na to, že ve státní správě prý nemá při řešení koronakrize oporu: je totiž nezávislá. Je to přitom samozřejmě předseda vlády, pod kterého spadá celý státní aparát. Podobná prohlášení jen dokládají celou absurditu situace a neschopnost vlády efektivně situaci řešit. Zaslala jsem proto premiérovi ještě jednu navazující [interpelaci](http://pirati.cz/assets/pdf/210304_Interpe_premier_predikce%20COVID_Bisop.pdf) s dotazem, zda má vláda alespoň jinou predikci než zveřejnilo [Centrum pro modelovaní biologických a společenských procesů](https://www.bisop.eu/v-patek-schvalena-opatreni-jsou-nedostatecna-bez-omezeni-prumyslu-nebudeme-moci-do-cervna-vratit-deti-do-skol-otevrit-sluzby-a-neulevime-nemocnicim/). Ta odhaduje, že za tři týdny lockdownu se nic zásadního nezmění, a bude třeba v přísných opatřeních pokračovat. 

Za Piráty a STAN jsme se v minulosti snažili kabinet maximálně podpořit a předložili mu například plán pro zvládnutí krize Budoucnostresimeted.cz, a poté Za pět dvanáct. Vyzývali jsme také dlouhodobě k motivačnímu příspěvku pro občany v karanténě či izolaci, testování ve firmách či k tomu, aby se po konzultaci s experty začalo co nejvíce lidí očkovat první dávkou vakcíny Astrazeneca. Po našem tlaku se tyto opatření podařilo do velké míry prosadit, je ale třeba řešit i navazující kroky.  

Musí se například dořešit například kvalita testů. Ne všechny testy mají totiž patřičnou úroveň senzitivity a specificity, neukazují tedy správné výsledky, což je pro efektivní boj s pandemií zcela klíčové. Druhá věc je úhrada testů – vláda chce dotovat testy za 60 korun, což ale není postačující, částka by měla být 80 – 100 korun i kvůli souvisejícím nákladům. Musí být také konečně dořešeno testování pověřenými pracovníky, ne všechny firmy mají totiž závodního lékaře či k dispozici zdravotníka. Je třeba zajistit i legislativní rámec, který by jasně stanovoval, jak mají podniky postupovat, a aby zaměstnanci znali svá práva i povinnosti. To vše už měla vláda dávno připravit.

Celé znění interpelace naleznete [ZDE](http://pirati.cz/assets/pdf/Interpelace - predikce COVID - na premiera (1).pdf).
