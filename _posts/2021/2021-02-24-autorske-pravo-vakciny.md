---
date:         2021-02-24
category:     blog
tags:         autorské-právo evropská-unie zdravotnictví
layout:       post
title:        "Europoslanci, včetně Marcela Kolaji, podpořili dopis Radě vyzývající k dočasnému zrušení patentů na očkování nebo diagnostiku"
image:        articles/2021/marcel-kolaja01.jpg
author:       
---



Brusel, 24. února 2021 - Skupina europoslanců dnes podpořila otevřený dopis určený Evropské radě a Komisi vyzývající k přechodnému zrušení patentových omezení na očkovací látky a další pomůcky spojené s bojem proti covidu-19. Například vakcínu proti covidu-19 by pak mohla vyrábět jakákoli firma na světě a zvýšila by se tak její dostupnost zejména v chudších zemích. Dopis podepsal také pirátský místopředseda Evropského parlamentu Marcel Kolaja. Situací kolem pandemie covidu-19 se zítra bude zabývá Evropská rada.

> „Pokud Indie, Jihoafrická republika a další země nedokáží zajistit dostupné a včasné očkování, bude virus nadále mutovat a pandemie se nikdy nezbavíme,“ říká Kolaja. Dopis je reakcí na neschválený návrh určený Světové obchodní organizaci (WTO) z letošního února. Ten požadoval dočasné upuštění od patentů nejenom na očkovací látky, ale také na související diagnostiku, terapeutiku, ošetření, či na osobní ochranné prostředky.

Dopis, který podpořila asi stovka europoslanců, připomíná, že už od začátku pandemie celý svět uznává potřebu zajistit otevřený přístup ke zdravotnických technologiím pro boj s nemocí covid-19. „Navzdory snaze Evropské komise a několika hlav států vnímat přípravky proti covid-19 jako globální veřejné statky se to dosud nepromítlo do reálných skutečností. Opozice Evropské unie proti výjimce z dohody TRIPS tak představuje riziko prohloubení nebezpečného rozdílu mezi severem a jihem,“ uvádí europoslanci v dopise.

> „Rozhodnutí o dočasném zrušení patentů by znamenalo zásadní a velmi potřebný akt solidarity pro naše partnerské země. V konečném důsledku by navíc vedlo k potlačení pandemie v globálním měřítku. Souhlasím v tomto s šéfkou Evropské komise, která opakovaně uvedla, že nejsme nikdo v bezpečí, dokud nejsou v bezpečí všichni,“ říká Kolaja.

Iniciativu aktuálně podporuje více než 100 zemí, několik agentur OSN a také mezivládní organizace. Evropská unie, společně s Velkou Británií, USA, Kanadou, Japonskem a dalšími bohatšími státy jsou však proti. Nejnovější studie naznačují, že nejchudší země nedosáhnou kolektivní imunity dříve než v roce 2024.
