---
date:         2021-01-22
category:     blog
tags:         finance koronavirus 
layout:       post
title:        "Piráti navrhli navýšení financí pro lidi v karanténě kvůli covidu. Chtějí občany pozitivně motivovat, aby se nebáli chodit na testy"
image:        articles/2021/olga-richterova01.jpg
author:       Olga Richterová
---




Praha, 22. ledna 2021 - Piráti předložili dnes ve Sněmovně tři pozměňovací návrhy, které by lépe kompenzovaly lidem výpadek příjmů v případě jejich karantény či izolace kvůli koronaviru. Tím by se zvýšila motivace občanů chodit na testy či hlásit kontakty - nemuseli by mít totiž obavy o živobytí své či svých blízkých. Sněmovna ale všechny návrhy odmítla. „Na plénu jsme předložili hned tři varianty návrhů, které by pomohly lidem v karanténě a zároveň zvýšily protestovanost obyvatelstva, což je v zájmu nás všech. Je zcela pochopitelné, že se dnes řada lidí bojí chodit na testy, i když se necítí dobře, protože si prostě kvůli financím nemohou dovolit stonat. Za Piráty je odmítáme za podobé jednání trestat, naopak jim chceme pomoci. Vládní poslanci to ale bohužel vidí jinak,“ popsala Olga Richterová, první místopředsedkyně Pirátů.

> „Je v zájmu celé naší země, aby lidé, kteří se necítí dobře, chodili na testy, hlásili kontakty, které mohli nakazit, a hlavně zůstávali doma v karanténě či izolaci. Jen tak se může dařit snižovat počty nových případů. Dnes se tak leckdy neděje, protože si dotyční nemohou dovolit ohrozit finančně svojí rodinu. Jiné země jsou si tohoto problému dobře vědomy a proto se snaží ztráty občanům dostatečně kompenzovat. Za Piráty chceme jít stejnou cestou. První náš návrh by dočasně do června 2021 zvýšil nemocenskou na  80 % denního vyměřovacího základu pro občany, kteří jsou v karanténě kvůli covidu. Přičemž by to hradil stát,“ vysvětlila Richterová s tím, že druhou variantou by bylo zvýšení náhrady mzdy v době epidemie.

> „Je ale nutné, aby případné navýšení náhradní mzdy neplatili zaměstnavatelé, nýbrž stát. Opět by šlo jen o mimořádné opatření do léta. Poslední možností, kterou jsme navrhovali, byl jednorázový příspěvek na karanténu a izolaci. Ten by činil 3 tisíce korun s přihlédnutím k tomu, že karanténa v průměru trvá 10 až 14 dní. Částka by mohla řadě nízkopříjmových rodin vytrhnout trn z paty. Poslanci vládních stran si ale bohužel odmítli jednu variantu vybrat a všechny smetli ze stolu. Máme nicméně v plánu tyto návrhy dále prosazovat,“ uzavřela pirátská poslankyně. 
