---
date:         2021-08-20
category:     blog
tags:         školství zdravotnictví koronavirus
layout:       post
title:        "Stát diskriminuje lidi s protilátkami na covid-19. Piráti a Starostové vyzývají k nápravě, prodloužení proplácení testů a zajištění kapacit pro případnou 3. dávku očkování"
image:        articles/2021/strategie-skolstvi.jpg
author:       
---


 

Praha, 20. srpna 2021 – Uznávání protilátek po prodělání koronaviru jako doklad o bezinfekčnosti, prodloužení proplácení testů na covid-19 ze zdravotního pojištění i příprava kapacit na případnou třetí dávku očkování. K těmto krokům vyzývá opětovně koalice Pirátů a Starostů současnou vládu. Podle ní jsou potřebné pro minimalizaci rizika podzimní vlny pandemie a férového nastavení podmínek pro občany.

> „V tuto chvíli jsou lidé s prokazatelně naměřenou a zvýšenou hladinou protilátek nuceni k očkování, které jim však nepřináší plný benefit. Stejně tak jim nejsou protilátky uznávány jako doklad bezinfekčnosti. Z našeho pohledu jde o jasnou diskriminaci. Stejně se na to dívá i Nejvyšší správní soud, jehož rozhodnutí opět ministerstvo ignoruje, jak má dlouhodobě ve zvyku. To je nepřijatelné. Již 27. května jsme interpelovali ministra zdravotnictví a předložili návrh na uznávání protilátek obdobně jako je tomu v Rakousku nebo nyní i Izraeli. Ministerstvo se ale stále vytáčí z odpovědnosti a odvolává se na neshodu odborníků, což jen mezi veřejností vzbuzuje chaos. Velmi zásadní je řešení protilátek u dětí, kde je benefit očkování poměrně diskutabilní a otestování na protilátky by mu mělo v každém případě předcházet,” okomentoval Ondřej Dostál, expert na zdravotnické právo a člen vládního týmu Pirátů a Starostů pro zdravotnictví.

> Ministerstvo argumentuje tím, že nikde jinde kromě Rakouska není tato strategie zavedena. „Česká republika se ovšem nachází v poměrně unikátní situaci, protože covid zde kvůli liknavosti vlády udeřil minulý podzim a zimu velmi silně a dá se tedy předpokládat, že nezanedbatelná část populace má protilátky či buněčnou imunitu. Dotyční lidé třeba jen zůstali doma a nešli na test a současný systém je tedy bere jako kdyby se s chorobou vůbec nesetkali, i když si třeba nechali po prodělání protilátky změřit,” doplnil Dostál.

Piráti a Starostové podle něj také opakovaně apelují na vládu k zajištění dostatečných očkovacích kapacit vzhledem k možné třetí dávce očkování. Už dříve předložili legislativu, která by umožnila očkování v lékárnách, vláda však tento návrh smetla ze stolu. 

> „Pro očkování třetí dávkou není zatím dostatek vědeckých dat a ani Evropská léková agentura se k problematice nevyjádřila. Je však třeba počítat s tím, že třetí dávka se může ukázat pro část populace potřebná. Poté nesmí dojít k tomu, že stát bude na poslední chvíli řešit, kde se tito občané budou moci nechat naočkovat. Prioritou by mělo být očkování všeobecnými praktickými lékaři a lékaři pro děti a dorost tak, jak je to u běžného očkování. Velká očkovací centra postupně utlumují provoz, je proto nutné mít připravenou záložní variantu,” uvedla Michaela Matoušková, radní Pardubického kraje pro oblast zdravotnictví a členka vládního týmu Pirátů a Starostů pro zdravotnictví. Podle ní je obecně také důležité, aby vláda odstranila nesmyslné bariéry vakcinace jako složitou registraci, omezenou svobodu ve volbě termínu a typu vakcíny, mizivou možnost vakcinace o víkendu. 

> Koalice rovněž vyzývá vládu, aby odložila zpoplatnění testů na covid-19. „Minimálně během září by ještě měly být testy na koronavir hrazeny ze zdravotního pojištění. Jejich zpoplatnění je nyní nesmyslným krokem, ztratíme přehled o tom, jak se nákaza šíří v populaci po návratu z dovolených a do škol. Navíc řada lidí, třeba na menších městech, na očkování teprve čeká. Není fér, aby je vláda nutila si za testy platit, než se dočkají očkování,” upozornil také Karel Zitterbart, senátor, lékař a člen vládního týmu Pirátů a Starostů pro zdravotnictví.

Vládní tým Pirátů a Starostů připravil rovněž svoji [strategii pro bezpečný návrat dětí do škol](https://www.pirati.cz/tiskove-zpravy/cilena-opatreni-ve-skolstvi-strategie-piratu-a-stan.html), kterou zveřejnil již v počátku tohoto týdne.
