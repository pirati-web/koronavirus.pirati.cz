---
date:         2021-04-06 
category:     blog
tags:         koronavirus zdravotnictví evropská-unie
layout:       post
title:        "„Očkovací pasy ano, ale nesmí nikoho diskriminovat,“ Kolaja sdílí obavy WHO"
image:        articles/2021/marcel-kolaja00.jpg
author:       
---



Brusel, 6. dubna 2021 - Místopředseda Evropského parlamentu Marcel Kolaja sdílí obavy Světové zdravotnické organizace, která dnes varovala před znevýhodněním těch, kdo nemá přístup k očkování. To souvisí se snahou Evropské komise schválit ještě do konce letošního června tzv. očkovací certifikát. Kolaja od začátku prosazuje, aby tento průkaz nebyl diskriminující a nevylučoval z cestování osoby, které se nemohou naočkovat.

> „Souhlasím se Světovou zdravotnickou organizací, že návrh zatím nemyslí dostatečně například na těhotné ženy,“ vysvětluje Kolaja. Návrh počítá s tím, že certifikáty pro děti nebo třeba osoby s omezenou svéprávností, budou vydány jeho rodiči či opatrovníkovi jménem dítěte nebo opatrovance Podle Kolaji je nutné upravit návrh tak, aby nedával možnost členským státům některé skupiny lidí diskriminovat.

> „Je naprosto zásadní, aby se z občanů, kteří nejsou nebo nemohou být očkováni, nestali občané druhé kategorie,“ říká místopředseda Evropského parlamentu Marcel Kolaja. Ten se spolu s pirátskými kolegy snaží do aktuálního návrhu Evropské komise prosadit, aby naprosto ekvivalentní variantou očkování byl i negativní test, nebo prodělaný covid-19.

> „Naší prioritou je, aby konečný návrh obsahoval alternativu negativního testu s vysokou přesností, nebo potvrzení o prodělání nemoci. Usiluji také o to, aby testy byly pro občany k dispozici zdarma. PCR testy jsou u nás momentálně jedny z nejdražších v Unii. Snažíme se vytvořit jasná a férová pravidla pro všechny,“ říká Kolaja.

Návrh nařízení o očkovacích certifikátech momentálně připomínkují jednotlivé politické skupiny Evropského parlamentu. Finální hlasování na plénu se očekává na konci dubna. Certifikát by měly členské země vydávat zdarma již letos v červnu.
