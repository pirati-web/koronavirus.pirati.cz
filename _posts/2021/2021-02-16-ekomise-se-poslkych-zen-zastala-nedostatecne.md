---
date:         2021-02-16
category:     blog
tags:         koronavirus legislativa vláda
layout:       post
title:        "Evropská komise se zastala žen v Polsku kvůli potratům. „Nedostatečně,“ hodnotí europoslankyně Gregorová"
image:        articles/2021/marketa-gregorova02.jpg
author:       
---



Brusel, 16. února 2021 – Reprodukční zdraví a právo patří k základním právům žen. Evropská komise je odhodlána využít všechny dostupné nástroje k prosazování ochrany těchto základních práv. V písemné odpovědi to na interpelaci europoslankyně Markéty Gregorové a jejích kolegů z frakce Greens/EFA uvedla komisařka pro rovnost Helena Dalliová. Komise se zastala polských žen v den, kdy média upozornila na rozhodnutí slovenského ministra zdravotnictví, který vyhláškou ztížil potraty žen starších 40 let.    

> „Komise si je vědoma vývoje v Polsku, který může mít dopad na práva žen. Je odhodlána využít všechny dostupné nástroje stanovené ve Smlouvách k prosazování ochrany základních práv a právního státu, jež jsou základní podmínkou pro zajištění rovného zacházení před zákonem a pro ochranu práv občanů EU,“ píše Dalliová. Podle ní jsou sexuální a reprodukční zdraví a práva ústředním prvkem základního práva rovnosti žen a mužů a práv žen.

> Podle europoslankyně Markéty Gregorové ale taková odpověď není příliš konkrétní. „Již čtvrtým rokem vede spor s Polskem ohledně nezávislosti jejich Ústavního soudu, a ten nekončí. Zároveň připomíná, že za zdravotní politiku odpovídají členské státy. Podporuje tedy alespoň různé osvětové programy. Já si teď počkám na odpověď Rady, abych vyhodnotila další kroky,“ říká europoslankyně.

> Právě polský Ústavní soud loni v říjnu rozhodl, že umělé přerušení těhotenství z důvodu poškození plodu je protiústavní. Obavy ohledně jeho nezávislosti a legitimity má Evropská komise už od roku 2017. „Tyto obavy se dosud nepodařilo rozptýlit,“ uvádí Dalliová. Směrem zpátky couvá podle Gregorové také Slovensko. Tamní ministr zdravotnictví rozhodl vyhláškou, o které nejednala ani vláda, ani parlament, že ženám po 40 už nebude pojišťovna hradit interrupce.

> „A to je ještě “mírný” krok, který se povedlo ministrovi prosadit vyhláškou. Jeho původní návrh, který neprošel Parlamentem, je obří návrat do středověku,“ komentuje Gregorová. Ta zároveň připomíná, že v Česku je situace ještě přísnější. Kromě na doporučení lékaře si musí ženy tyto zákroky hradit samy vždy. „Naději vidím v návrhu novely potratového zákona, s nímž - mj. i kvůli Polkám - přichází senátor zvolený s pirátskou podporou, Václav Láska, a který by mohl otevřít dveře i další novelizaci zákona z předrevoluční doby,“ uzavírá Gregorová.


* [Zde](https://www.europarl.europa.eu/doceo/document/E-9-2020-006085-ASW_CS.html) najdete celou odpověď Evropské komise.
