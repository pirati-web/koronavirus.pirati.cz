---
date:         2021-02-26
category:     blog
tags:         koronavirus sněmovna vláda
layout:       post
title:        "Piráti a STAN tlačí vládu k odůvodňování opatření. Chtějí testování ve firmách, zajištění respirátorů pro seniory či nízkopříjmové skupiny a vyšší nemocenskou"
image:        articles/2021/bartos-rakusan-stan.jpg
author:       
---


Praha, 26. února 2021 - Piráti a Starostové vyzvali před mimořádným jednáním Sněmovny o nouzovém stavu znovu vládu k přijetí opatření, která by pomohla zmírnit stávající krizi. Žádají masivní testování ve firmách – antigenní testy ale musí splňovat vysoké standardy kvality ověřené nezávislými studiemi, což se teď neděje. Potřebná je také kvalitní ochrana dýchacích cest respirátory FFP2, je ovšem bezpodmínečně nutné, aby je pro seniory či nízkopříjmové skupiny zajistil stát. Chtějí i adekvátní kompenzace, vyšší nemocenskou pro lidi v karanténě, ošetřovné pro OSVČ, a hlavně přípravu projektu očkování. Obě strany také následně na plénu podpořily přijetí senátní verze pandemického zákona.

> „Dnešní jednání o nouzovém stavu ve skutečnosti mělo být jednáním o zdůvodnění a vysvětlování opatření, která chce vláda zavést. Nikdo nezpochybňuje závažnost situace, není ale možné zasahovat do svobody lidí bez toho, aby byl takový zásah jasně vysvětlen, podložen daty a bylo popsáno, k čemu má přesně vést. K tomu jsme v týdnu opět vládu vyzývali. Stejně tak jsme ji opětovně vyzvali k přijetí návrhů, které by v krizi ulevily lidem i firmám. Nouzový stav je totiž jen právní rámec, sám o sobě ale nemá žádný význam, vláda ho musí naplnit smysluplnými opatřeními a dokázat je s veřejností vykomunikovat,“ popsal předseda Pirátů Ivan Bartoš s tím, že hlavní odpovědnost je na vládě a ona musí rozhodnout, jak s nouzovým stavem naloží. 

> „Veřejnost musí znát důvody, proč je nutné restrikce dodržovat. Vládě jsme opakovaně předložili sérii opatření, která se opírají o skutečná data a názory expertů. Prosazujeme plošné testování ve firmách a povinné nošení respirátorů nebo nanoroušek na nejvíce exponovaných místech. Současně musí být zajištěna dostupnost kvalitní ochrany pro všechny občany, proto navrhujeme jednoduchou formu SMS voucheru, platnou pro nízkopříjmové skupiny obyvatel. Dalším důležitým krokem je dostatečná motivační nemocenská, která přiměje lidi zůstat v karanténě. Pokud chceme, aby byla opatření účinná, musíme její dodržování kontrolovat,” shrnul předseda hnutí STAN Vít Rakušan.

Sněmovna dnes schválila také senátní verzi pandemického zákona. 

> „Podařilo se nám nalézt shodu napříč politickým spektrem ve Sněmovně i Senátu a prohlasovat pandemický zákon. Díky němu vláda nebude potřebovat nouzový stav k vyhlašování opatření, až bude situace alespoň o něco méně kritická. Zároveň budou opatření podléhat vyhlášení stavu pandemické pohotovosti, nad kterým bude mít kontrolu Sněmovna, a budou ze zákona muset být odůvodněná. Konečně se tak podařil prosadit rámec, který už měl rok fungovat,“ dodal Bartoš. 

> „Vítáme odsouhlasení senátní verze pandemického zákona, o jehož finální podobu se rychlým a odborným zásahem zasloužili i senátoři z klubu STAN. Jedná se o nástroj, který bude moci vláda využívat bez nutnosti vyhlášení nouzového stavu, jak tomu bylo dosud. Její povinností bude důkladně odůvodňovat efektivitu opatření Sněmovně i veřejnosti,” vysvětlil Rakušan.  
