---
date:         2021-03-03
category:     blog
tags:         zdravotnictví vláda evropská-unie
layout:       post
title:        "Piráti vyzývají českou vládu, aby podpořila dočasné pozastavení patentů k výrobě vakcín. Je to v zájmu celého světa, tvrdí"
image:        articles/2021/kolaja-peksa.jpg
author:       
---

 

Brusel/Praha, 3. března 2021 – Česká a Evropská pirátská strana vyzvala českou vládu k podpoření iniciativy o dočasném pozastavení patentů na léčiva a vakcíny proti covidu-19. Patentování zbytečně omezuje produkci vakcíny, kterou v současnosti mohou vyrábět pouze firmy, které ji vyvinuly, a několik jimi vybraných partnerů. To očkování zásadně zdražuje a zpomaluje. Minulý týden podobnou výzvu Evropské radě zaslalo 114 europoslanců včetně Mikuláše Peksy a Marcela Kolaji.

> „Mutace koronaviru dokazují, že nikdo nebude úplně v bezpečí, dokud nebude proočkována většina světové populace. Dokud taková situace nenastane, budou dlouhodbě ohroženy i státy, kde očkování zafunguje. Tzv. duševní vlastnictví by nemělo klást dodatečné překážky v produkci a distribuci vakcín,“ vysvětluje europoslanec a předseda Evropské pirátské strany Mikuláš Peksa.

Uvolnění patentů na vakcíny proti covidu-19 sice podle Pirátů nepomůže navýšit produkci v krátkodobém horizontu, může však být velmi užitečné v horizontu dlouhodobějším, zejména pokud bude v budoucnu nutné přeočkovávání.

> „Vyzýváme tedy českou vládu, aby podpořila dočasnou výjimku z patentů, o niž již v říjnu 2020 žádali zástupci Jihoafrické republiky a Indie. To ale hlasy mnoha členů Světové zdravotnické organizace (WTO) neprošlo – například kvůli Austrálii, Brazílii, Kanadě, Japonsku, Norsku, Švýcarsku, Velké Británii, ale také EU a USA,” říká předseda České pirátské strany Ivan Bartoš.

Podle Pirátů musí Evropa souběžně pracovat na navýšení výrobní kapacity vakcín. S tím je třeba otevřít otázku financování výzkumu, které bude na jednu stranu firmy nadále motivovat do potřebných investic, avšak nepovede k předražování léčiv a omezování jejich produkce. 

> „Je na čase změnit naše chápání patentové ochrany, zejména pokud je překážkou k záchraně dalších nemocných. Státy by například firmám mohly kompenzovat výdaje za výzkum a doplatit je bonusem za podstoupený risk z utopených nákladů, případně by firmám mohly nahrazovat zisky ušlé z uvolnění patentu,“ dodává místopředseda Evropského parlamentu Marcel Kolaja.

Vzniklé náklady na veřejný sektor by se podle odhadů pohybovaly v miliardách euro, podle pirátských politiků by se bohatě vyplatily, jelikož by zabránily dalším rokům zbytečných úmrtí a extrémně drahým opatřením. Dopis vládě si můžete přečíst v příloze.
