---
date:         2021-02-18
category:     blog
tags:         koronavir pandemicky-zakon snemovna nouzovy-stav
layout:       post
title:        "Piráti a Starostové prosadili úpravy v pandemickém zákoně. Zavádí kompenzace pro lidi, omezuje šikanózní opatření a pomáhá efektivně bojovat s covidem"
image:        /assets/img/articles/2021/Ivan Bartos Vit Rakusan STAN 3.jpg
author:       
---

Praha, 18. února 2021 - Pirátům a Starostům se ve spolupráci s hejtmany povedlo konečně prosadit pandemický zákon, který nahradí nouzový stav a nebude tolik omezovat práva či svobody lidí. Schválila ho dnes Sněmovna. Do vládní verze strany protlačily řadu návrhů, jež pomohou občanům nebo firmám. „Zatímco nouzový stav byl bianko šek vládě, která v něm dostávala naprosto mimořádné pravomoci, včetně možnosti omezit základní ústavní práva občanů jako třeba svobodu pohybu. Pandemický zákon je výrazně měkčí, ale efektivně šitý na míru současné krizi tak, aby skutečně pomohl v boji s pandemií,“  uvedl předseda Pirátů Ivan Bartoš.


> „Prosadili jsme do zákona například kompenzace pro lidi zasažené opatřeními, kteří by po konci nouzového stavu jinak nedostali nic. Zavádíme parlamentní kontrolu opatření, jejich povinné odůvodňování a možnost rychlého soudního přezkumu. Nebo povinné testování na pracovištích, která jsou dle studií hlavním rizikem nákazy. Podařilo se nám také změkčit drakonické pokuty za nenošení roušek, které navrhoval kabinet. Preferujeme a vždy budeme preferovat pozitivní motivaci, komunikaci a prevenci před represí,“ popsal Jakub Michálek, šéf poslaneckého klubu Pirátů. 


> „Shoda nad zněním pandemického zákona je důležitým signálem veřejnosti, že se politická scéna umí domluvit ve prospěch lidí. Jednání se zástupci vlády probíhající už druhým týdnem nebyla jednoduchá, ale výsledek dává naději, že můžeme společnými silami zvrátit negativní trend vývoje epidemie v zemi. Naše snaha o přehodnocení dosavadních opatření dnešním dnem nekončí. Ale nastavení nového právního rámce, který dává prostor pro efektivnější boj s epidemií a zároveň neomezuje základní práva a svobody občanů, ukazuje sílu jednotné demokratické opozice,”  řekl předseda hnutí STAN Vít Rakušan.


> „Pandemický zákon je významný krok na cestě ven z krize. Poskytuje totiž srozumitelný a šetrný právní rámec, není ale příliš tvrdý ani represivní. Umožňuje jednak zavádět kvalitní opatření, jednak brání tomu, aby je vláda mohla zneužívat. Tato legislativa je obdobou podobného rámce, který funguje také v Německu či Rakousku. Velmi oceňuji, že se na tomto kompromisním návrhu Sněmovna dnes dohodla a že jsme dokázali táhnout za jeden provaz. Hejtmani i vláda teď mají poslední necelé dva týdny na přípravu co nejhladšího přechodu z režimu nouzového stavu do pandemické pohotovosti,“ dodal Bartoš.

