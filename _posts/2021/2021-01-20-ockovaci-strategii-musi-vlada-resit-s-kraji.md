---
date:         2021-01-20
category:     blog
tags:         zdravotnictví koronavirus vláda
layout:       post
title:        "Piráti a Starostové: Vláda musí začít naslouchat krajům a řešit praktické problémy očkovací strategie"
image:        articles/2021/pirati-stan.jpg
author:       
---
 
 

Praha, 20. ledna 2020 - Piráti a Starostové na společné tiskové konferenci představili konkrétní problémy v očkovací strategii, se kterými se kraje potýkají. Podle představitelů obou uskupení je klíčovým problémem, že vláda nemá ambici řešit jednotlivé připomínky k systému očkování přicházející od zástupců krajů, na jejichž bedrech reálně stojí uvedení strategie do praxe a kteří znají každodenní realitu. Piráti a STAN zároveň aktivně o situaci jednají s ministrem zdravotnictví Janem Blatným, který jim již přislíbil zveřejňování dat o očkování na úrovni  krajů i věkových skupin.  

Podle předsedy hnutí STAN Víta Rakušana je efektivní proočkování české populace nejrychlejší cestou, jak se dostat z krize. Proto po vládě dlouhodobě požaduje, aby představila důkladně zpracovanou strategii očkování pro naši zemi, na jejíž přípravu měla dost času.

> „Dopředu jsme upozorňovali, že se jedná o obrovskou logistickou akci, která nebude mít maximální efekt, pokud se bude nadále řešit chaotickým mikromanagementem vlády. Premiér s ministry proto musí strategii komunikovat nejen s opozicí, ale i se zástupci krajů, na které byla odpovědnost nakonec přenesena. To se však děje zcela sporadicky a i vládnímu přístupu navzdory, kraje očkování zvládají, jak nejlépe mohou. Potřebují ale vyšší podporu ze strany státu k řešení nespočtu problémů, které vznikly a vláda naopak potřebuje zkušenosti a připomínky z krajů, protože právě oni jsou v denním nasazení a celý systém očkování leží na jejich bedrech. Bez pravidelné oboustranné komunikace nebude proces očkování plně funkční,“ upozornil Vít Rakušan.

Podle primátora Prahy Zdeňka Hřiba vláda selhává v celorepublikové koordinaci projektu. 

> „Pan premiér bohužel už ani neusiluje o spravedlivou distribuci vakcín, natož aby byl schopen ji organizačně zajistit. Včera navíc prohlásil, že Praha nemá nárok, aby si očkování řídila sama, ač na úrovni kraje je mechanismus organizace funkční. Vláda v celorepublikové koordinaci selhává. Požádal jsem proto také ministra Blatného o schůzku, aby situaci řešil. Není možné, aby se nadále opomíjely v očkování ty nejrizikovější skupiny, byl obcházen krajský koordinátor očkování a panoval totální chaos,“ popsal Hřib.

Podle něj se zmatek samozřejmě přenáší i na veřejnost, lidé se tak obrací s mnoha dotazy na starosty jednotlivých pražských částí.

> „Starostové proto zřídili informační linky pro občany, za což jsem moc rád. Vláda ale projekt bohužel nepodpořila, operátoři linek tak nemají přístup do rezervačního systému na očkování, o což budeme za Prahu usilovat. Magistrát rovněž spustil informační linku a v řádu dnů rozjedeme i informační kampaň, abychom zodpověděli našim občanům všechny otázky a bojovali s dezinformacemi,“ dodal Hřib.

Hejtmanka Petra Pecková uvedla, že Středočeský kraj by chtěl své občany očkovat mnohem rychleji, na což je kapacitně vybavený, ale prozatím nemá čím. 

> „Jsme v situaci, kdy se ocitáme pod obrovským tlakem všech seniorů a jejich příbuzných, kdy se na někoho už dostalo a na jiné ne. My jsme zřídili sedmnáct očkovacích míst, aby byla co nejblíže rizikovější skupině obyvatel a senioři nemuseli zdlouhavě cestovat. Výsledek je však takový, že momentálně nemáme naočkované ani všechny zdravotníky, zaměstnance či klienty sociálních služeb a kvůli čekání na další dodávku vakcíny budeme pokračovat až v tomto týdnu. Musíme zkrátka pracovat jen s tím, co máme. Využíváme i dobré koordinace s obcemi, které jsou schopné skrze praktické doktory staré lidi proočkovat. Ráda bych ale, aby vakcinace seniorů 65+ začala až tehdy, kdy stát zaručí dostatek vakcín pro ty primární skupiny, které jsou na řadě nyní,“ řekla hejtmanka Středočeského kraje Pecková.

Hejtman Libereckého kraje Martin Půta spatřuje problém v tom, že vznikla soutěž o to, kdo první přihlásí svého dědečka nebo babičku na místo, kterých je zoufale málo. 

> „Se startem registrace lidí nad 80 let se vzbudila mimořádná očekávání u veřejnosti, což bylo dopředu zřejmé, ale ani v tuto chvíli nemáme dostatečný počet vakcín, abychom všechny zájemce dokázali efektivně očkovat. Centrální registrační systém bude nutné aktualizovat dle potřeb jednotlivých očkovacích míst, proto je klíčové, aby komunikace mezi kraji a centrem probíhala v maximální míře. Budeme muset začít táhnout za jeden provaz, začít by měl ale ten, kdo je za očkování odpovědný a sám se do této funkce jmenoval,“ doplnil hejtman Půta.

> „Pokud má být projekt očkování úspěšný, je klíčové mít funkční registrační systém. Vláda ale hrubě podcenila jeho otestování, i když jsme jí v tomto ohledu už dávno nabízeli pomoc. Nakonec tak byli pokusnými králíky bohužel senioři. I s ohledem na další nedostatky vládního postupu proti covidu, se uskutečnila schůzka Pirátů a STAN s ministrem zdravotnictví Blatným,“ uvedla první místopředsedkyně Pirátů Olga Richterová s tím, že se během setkání shodli na několika konkrétních opatřeních, která by mohla situaci zlepšit. „Ministr nám například přislíbil, že začne zveřejňovat od čtvrtka data o očkování rozčleněné na kraje i věkové skupiny. Souhlasil i s důležitostí antigenního testování ve firmách a jeho podpory státem, aby se podnikům finančně vyplatilo. Apelovali jsme také intenzivně na zvýšení nemocenské pro lidi v karanténě na 80 procent, takže se nikdo nebude muset obávat hlásit příznaky či kontakty kvůli výpadku financí,“ dodala Richterová.

 
