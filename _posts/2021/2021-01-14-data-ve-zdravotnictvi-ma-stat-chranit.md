---
date:         2021-01-14
category:     blog
tags:         digitalizace zdravotnictví koronavirus
layout:       post
title:        "Piráti: Chránit citlivá osobní data ve zdravotnictví je základ, stát na to kašle"
image:        articles/2021/ondrej-profant00.jpg
author:       
---

 

Praha, 14. ledna 2021 – Rezervační online formulář Reservatic na rezervaci termínu očkování, načítá marketingové údaje společností Google či Facebook. Tento formulář už nyní používá např. Ústřední vojenská nemocnice pro rezervaci antigenních testů. Podle Pirátů je takové propojení, obzvlášť u služby zpracovávající citlivá data občanů, nepřijatelné a neprofesionální. 

> „České zdravotnictví má obrovský technologický dluh z minulosti, který se v nynější kritické době projevuje naplno. Elektronizace zdravotnictví je roky odkládaná, stát nemá v pořádku základní zdravotnické registry,“ komentoval práci s údaji pacientů ve zdravotnictví Ondřej Profant, pirátský předseda Podvýboru pro e-government. „Ve zdravotnictví je dlouhodobě podceňována ochrana osobních údajů klientů. Přísná omezení práce s daty, vztahující se na firmy, nejsou ve zdravotnictví vymáhána, přitom zdravotní data patří k těm vůbec nejcitlivějším,“ dodal Profant.

> „Je velmi špatnou praxí přebírat pro významné veřejné weby různé reklamní a šmírovací systémy od Googlu či Facebooku. To jen dále podrývá již tak téměř neexistující důvěru ve stát a jeho schopnost chránit osobní data. Proč nebyly použity nástroje státního eGovernmentu, jako například eIdentita?“ představil výhrady k aktuálnímu případu rezervačního systému k očkování poslanec Profant.

> „Organizace očkování vyvolává z hlediska ochrany citlivých zdravotních údajů vážné pochybnosti. Do zdravotnických registrů státu i zdravotních pojišťoven byly v průběhu minulých let investovány stamiliony korun. Přitom naše vláda na rozdíl od Izraele není schopna tyto datové zdroje pro projekt vakcinace ani testování efektivně využít. Místo toho nakupuje komerční software, který se stal předmětem kritiky kvůli možnému zneužití dat pro reklamní účely a patrně jej ani nelze napojit na národní registry, systémy pojišťoven či dokumentace praktických lékařů,“ uzavřel pirátský expert na zdravotnické právo Ondřej Dostál.
